---
templateKey: bio-page
path: /bio
title: BIO
---
Anna Rocławska – Musiałczyk

<p>Kompozytorka, pianistka i dyrygentka. Urodziła się w 1987 roku w Wejherowie. Ukończyła Akademię Muzyczną im. Stanisława Moniuszki w Gdańsku na trzech wydziałach, tym samym uzyskując tytuł magistra z trzech specjalności: Instrumentalistyka – klasa Fortepianu prof. Grażyny Fiedoruk – Sienkiewicz (2012), Edukacja muzyczna w zakresie sztuki muzycznej – klasa Dyrygentury chóralnej prof. dr hab. Aleksandry Gruczy – Rogalskiej (2014 – dyplom z wyróżnieniem) oraz Teoria i Kompozycja – klasa Kompozycji ad. dr Marka Czerniewicza (2018).</p>

<p>Jest laureatką konkursów kompozytorskich o randze międzynarodowej oraz ogólnopolskiej m. in.: III miejsce na V Międzynarodowym Festiwalu Transatlantyk Instant Composer pod przewodnictwem jury Jana A. P. Kaczmarka (2016), II miejsce na 2. Międzynarodowym Konkursie Kompozytorskim im. Andrzeja Koszewskiego w Poznaniu (2019), Special prize Jury International Composition Competition 'Corinfesta' AERCO/Andreoli w Bolonii (2017), dwukrotne I miejsce na Ogólnopolskim Konkursie Kompozytorskim na Chóralną Pieśń Pasyjną do tekstu w Języku Kaszubskim (2014; 2015), Young Music Award na Międzynarodowym Festiwalu „Mundus Cantat” w Sopocie (2015) oraz II miejsce na Ogólnopolskim Konkursie Kompozytorskim im. Adama Didura w Sanoku (2016).</p>

<p>Jej utwory wykonywane były m. in.: na Litwie, we Włoszech, we Francji, w Niemczech, Hiszpanii, Belgii, Stanach Zjednoczonych oraz Korei Pd, zaś niektóre z jej kompozycji zostały prawykonane na festiwalach  zagranicznych m. in. na Węgrzech i w Holandii.  Jej muzyka często wykonywana jest podczas festiwali i konkursów chóralnych m.in.: na Ogólnopolskim Festiwalu Współczesnej Muzyki Chóralnej Music Everywhere w Gdańsku czy Międzynarodowym Festiwalu Muzyki Religijnej im. ks. St. Ormińskiego w Rumi. Jako kompozytorka współpracuje z wieloma solistami m. in. Małgorzatą Rocławską, Marzeną Michałowską, Sławomirem Bronkiem, Krzysztofem Komendarkiem-Tymendorfem czy Elżbietą Rosińską, oraz zespołami i orkiestrami m.in.: Polskim Narodowym Chórem Młodzieżowym, Polską Filharmonią Kameralną Sopot, Chórem Mieszanym „Cantores Veiherovienses”, Chórem Music Everywhere, Polish Basset Horn Ensemble, Sekstetem Muzyki Współczesnej ProModern, Chórem Kameralnym Discantus czy Chórem Gdańskiego Uniwersytetu Medycznego. Realizowała staż kompozytora-rezydenta w ramach VI Nadbałtyckiego Konkursu Duetów Smyczkowych w Gdańsku w 2020 roku (Polish Rising Music Stars).</p>

<p>
Swoje twórcze zainteresowania Rocławska-Musiałczyk kieruje w stronę muzyki chóralnej, solowej i kameralnej, chętnie inspirując się źródłami muzyki ludowej, w szczególności kaszubskiej. W grudniu 2018 roku został prawykonany jej utwór oratoryjny przeznaczony na nowatorski aparat wykonawczy „Osiem Pieśni z Księgi Koheleta na recytatora, głosy solowe, instrumenty ludowe, grupę perkusyjną, chór i orkiestrę”.
</p>

<p>
Jako młoda kompozytorka Rocławska-Musiałczyk ma w dorobku również nagrania płytowe, zarówno jako kompozytorka jak i pianistka, m.in.: płyta W céni Bożëch skrzidłów – psalmy na sopran, kontratenor i organy śpiewane w języku kaszubskim (2018, Ars Sonora, ARSO-CD-91) – z jej kompozycjami oraz utworami Adama Diesnera; Midnight Stories, Contemporary Music of Polish Composers – album nagrany wraz z zespołem Art’n’Voices – znalazły się na nim także jej kompozycje i aranżacje (2020, DUX 1607); Piosenki na depresję autorstwa Jeremiego Przybory i Jerzego Wasowskiego w wykonaniu Piotra Kosewskiego i w aranżacji na fortepian przygotowanej oraz wykonanej przez Rocławską-Musiałczyk (2020).
</p>

<p>
Anna Rocławska-Musiałczyk uczestniczyła w wielu kursach mistrzowskich z zakresu kameralistyki, dyrygentury i kompozycji m. in. z Janem A. P. Kaczmarkiem, Philipem Lawsonem (byłym członkiem zespołu „The King's Singers”), Triem Moskiewskim, prof. Vytautasem Miškinisem, prof. Krzysztofem Meyerem czy prof. Grażyną Pstrokońską-Nawratil.
</p>


<p>
Współtworzy i jest zarazem członkinią Zespołu Wokalnego Art’n’Voices, z którym zdobyła szereg nagród na konkursach i festiwalach w Polsce i w Europie (m.in. 10 nagród Grand Prix) oraz dokonała nagrań płyt m. in.: „Droga Krzyżowa. Z Chrystusem na Kalwarii Wejherowskiej” oraz  wspomniana płyta „Midnight Stories” - Contemporary Music of Polish Composers (DUX). Wraz z Art’n’Voices Anna Rocławska-Musiałczyk koncertuje w Polsce i w Europie m.in.: tournée w ramach wysokiej rangi „Festival des Chœurs Lauréats” we Francji, na który zapraszane są najlepsze chóry i zespoły wokalne z całego świata.
</p>

<p>
Jako pianistka wykonuje muzykę kameralną, współpracuje z artystami scen teatralnych specjalizując się w szeroko pojętej piosence aktorskiej. Komponuje i aranżuje muzykę do spektakli (m. in. „Moralność Pani Dulskiej”; „Ząb-zupa-dąb”, „Matka”, „Opowieść Wigilijna”) oraz słuchowisk radiowych („Fashion Victim” Sandry Szwarc Teatr Polskiego Radia). Na co dzień pracuje w Akademii Muzycznej im. Stanisława Moniuszki w Gdańsku oraz w Zespole Szkół Muzycznych w Gdańsku.
</p>
<p>
W ramach zajęć muzyczno – rehabilitacyjnych jako akompaniator współpracowała przez kilka lat ze Stowarzyszeniem Osób z Niepełnosprawnością Intelektualną w Gdańsku (ECEKON). Jest prezesem Stowarzyszenia Młodych Artystów Ziemi Wejherowskiej oraz wiceprezesem  Fundacji Centrum Rozwoju Sztuki. Od 2020 roku jest członkiem Koła Młodych Związku Kompozytorów Polskich. Laureatka Nagrody Remusa przyznawanej za wybitne osiągnięcia w dziedzinie kultury. W 2020 roku została wyróżniona odznaką honorową „Zasłużony dla Kultury Polskiej”.
</p>